https://se.wikipedia.org/wiki/Suopma

Ovdahistorjá

Suopma lei jieŋa vuolde maŋimus jiekŋabaji áigge. Go jiekŋa álggii suddat sullii 10 000 jagi dassái, saddjii ja hápmii dat ollu eatnama. Vuosttas mearkkat ássiin leat s. jagis 8000 oKr. Sii ledje bivdit ja guolásteaddjit. Sii bivde omd. guovžžaid, lottiid ja njuorjjuid. Eanandoallu bođii Supmii s. 2000 - 1500 oKr. Olbmot gávppašedje goitge Ruošša ja Skandinávia guovllu ássiiguin. Suomas leat maiddai gávdnojuvvon badjel 60 báktemálema, mat leat eanas govat elliiguin.

Metállagálvui Suomas álge geavahit s. 1500 oKr. Oktasaččat jurddašit ahte ruovdeáigi bisttii Suomas gitta 1300 - logu mKr rádjai. Dán áigge Ruoŧŧa ja Novgorod álge báhkket gilvvu Supmii.
Hálddahus ja politihkka

Suoma stáhtahápmi lea dásseváldi. Suoma stáhta oaivámuš lea dásseválddi presideanta, gii válljejuvvo njuolggo válggain juohke guđat jagi.
Hálddahus

Hálddahus, gean barggu jođiha oaiveministtar, geavaha doaimmahanválddi dahjege fuolaha hálddahusa beaivválaš áššiid.

Vuođđolága mielde stáhtaváldi gullá Suomas álbmogii ja hálddahusválddi lea juhkkon dásseválddi presideantta ja stáhtaráđi gaskkas. Stáhtaráđđi galgá návddašit riikkabeivviid luohttámuša. Ovttakámmár riikkabeivviin leat 200 riikkabeaiáirasa, geat válljejuvvojit juohke njealját jagi riikkabeaiválggaiguin. Riikkabeaiválggat dollojuvvojit juohke njealját jagi. Riikkabeaivvit ásahit lágaid ja dohkkehit stáhta bušeahta.
Duopmostuolut

Duopmoválddi geavahit sorjjasmeahttun duopmostuolut. Dábálaš duopmostuolut leat gearretrievttit, hoavvarievttit ja alimus riekti. Almmolaš hálddahusa doaimmain ja mearrádusain dahkkon váidagiid gieđahallet hálddahusduopmostuolut. Bajimuš riektedásit leat alimus riekti ja alimus hálddahusriekti.
Stáhta guovlohálddahus

Stáhta guovlohálddahusa várás Nannan-Suomas leat guhtá guovlohálddahusvirgedoaimmahaga ja Ålánddas lea okta.

    Lulli-Suoma guovlohálddahusvirgedoaimmahat
    Nuorta-Suoma guovlohálddahusvirgedoaimmahat
    Lappi guovlohálddahusvirgedoaimmahat
    Lullioarje-Suoma guovlohálddahusvirgedoaimmahat
    Oarje- ja Sis-Suoma guovlohálddahusvirgedoaimmahat
    Davvi-Suoma guovlohálddahusvirgedoaimmahat
    Ålandda stáhtavirgedoaimmahat
    
Maŋimus leatnajuohkin lea leamašan anus jagi 1997 rájes gitta 2009 rádjái, goas dáhpáhuvai guovlohálddahusođastus:
Suoma leanat

    Lulli-Suoma leatna
    Oarje-Suoma leatna
    Nuorta-Suoma leatna
    Oulu leatna
    Lappi leatna
    Ålándda leatna lea stáhta guovddášhálddahusa organisašuvdna autonomalaš Ålándda eanangottis.

Ovdal jagi 1997 leatnaođastusa leanat ledje oktiibuot 12: 11 Nannan-Suomas ja 1 Ålánddas.

Leatnahálddahusas eai leat válggain válljejuvvon ovddasteaddjit.

Stáhta báikkálaš hálddašeami dihte leanat ledje juhkkojuvvon 90 gihligoddái jagi 2008 rádjái.
Báikkálaš hálddašeapmi

Suomas leat vehá eambbo go 300 gieldda.
Helsset
Suoma álbmot
Gielat
Suoma vuođđolága mielde Suoma riikkagielat leat suomagiella ja ruoŧagiella. Eatnigiellan suomagiela hálli 89 . 3 % ja ruoŧagiela 5 . 3 % álbmogis. Suopma, Estteeana ja Ungára leat máilmmi áidnu iehčanas riikkat, geaid riikkagiella lea suopmelaš-ugralaš giella. 
